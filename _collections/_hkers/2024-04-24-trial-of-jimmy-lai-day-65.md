---
layout: post
title : 【黎智英案・審訊第 65 日】
author: 獨媒報導
date  : 2024-04-24 12:00:00 +0800
image : https://i.imgur.com/LciFH41.jpg
#image_caption: ""
description: ""
excerpt_separator: <excerpt/>
---

- 陳梓華稱黎智英被捕對於「重光團隊」是沉重打擊 因失去美國政府內部消息及政治人脈

<excerpt/>

![image01](https://i.imgur.com/g5mNQCE.png)

【獨媒報導】壹傳媒創辦人黎智英及3間蘋果公司被控串謀勾結外國勢力及串謀刊印煽動刊物等罪，案件今（24日）於高院（移師西九龍法院）踏入第65日審訊。陳梓華繼續以「從犯證人」身份出庭作供。《國安法》生效之後，黎智英於2020年8月10日被拘捕，陳當日向李宇軒傳送訊息，指一些商家和政治人物與黎「割𥱊」。陳解釋，黎被捕對於「重光團隊」來說是「一個好沉重嘅打擊」，因為「如果冇黎智英嘅話，我哋冇可能再知道美國政府內部嘅消息，亦都會冇晒佢喺美國或其他地方嘅政治人脈」，而黎的人脈可以協助「重光團隊」推動制裁及節省資源。他又表示：「我淨係覺得，好似樹倒猢散咁。」另外，陳梓華於2020年10月10日被捕，之後獲警方擔保，他引述黎的私人助手 Mark Simon 的說話：「叫我唔使擔心，佢話『我同黎智英會安排各方面嘅支援畀你，亦都會喺美國安排後路畀你』」，不過「叫我有心理準備，我會再次被拘捕，罪名係《國安法》，叫我唔使擔心」。

已認罪的被告陳梓華第七天以「從犯證人」身份出庭作供。由控方代表、副刑事檢控專員周天行作主問。

#### 陳梓華要求李宇軒搭路會見美領事 冀李離開後接手其人脈

控方展示陳梓華與李宇軒之間的 Signal 訊息，2020年8月3日，陳要求李聯絡時任美國領事館職員 Alan Brinker，以相約會面。

陳庭上解釋，當時他想李宇軒介紹香港的人脈給他認識，「因為當時有聲音或討論喺 Stand with Hong Kong（重光團隊，簡稱 SWHK）裡面，希望李宇軒能先行離開香港」，所以在當時而言，他認為他應該開始接手李的人脈。此外，SWHK 都想知道美國政府有什麼新意見，或者對DQ的看法，希望美國政府採取強硬的態度，「而當時大家期望見到嘅係制裁措施」，所以希望會見美領職員。

有關 SWHK 的討論，陳稱主要是「攬炒巴」劉祖廸告訴他，因為李宇軒處理過數次眾籌，「佢手上有好多其他成員嘅資料，如果佢被捕的話，對於成個 SWHK 都係一個風險。」

控方追問為何他們覺得李宇軒有被捕風險。陳稱因為當時李已經參與 IPAC，亦在聯合國曝了光、到訪過美國，以及「好高調咁做過監選團」等，「所以當時我哋認為佢已經觸犯咗《國安法》。」

訊息紀錄顯示，陳告訴李該會面是為了向美領事索取資訊（bumping info from him）。控方問，為何需要向美領事索取資訊。陳則稱：「因為當時黎智英教過我哋，就係我哋要知道外國政府嘅諗法，同埋要同啲枱底人建立關係⋯⋯當時 Alan Brinker，我諗算係半個枱底人」，因此從他身上得到一手資訊就變得很重要。

#### 陳梓華稱若李宇軒離港會「頂住佢個位」 故視自己為「領袖」

2020年8月10日，黎智英被警方拘捕。李宇軒透過 Signal 問陳，是否需要把陳「踢」離開 Telegram 群組，又提到「每逢有人出事就會有人叫我同你快啲考慮走」；陳則回應「Brother」、「You know」、「As a leader」、「I have to be the last one standing」、「走走走，我若離開」、「誰來帶隊」。

控方問陳在訊息中自稱「領袖」是什麼意思。陳稱：「因為當時我哋都相信自己係領袖團隊裡面嘅領袖角色」，在眾多 SWHK 成員之中，「我哋係少數比較活躍，而李宇軒、劉祖廸、Shirley Ho 佢哋都各自領導住其中一條線。」陳又稱，「而我當時就已經同李宇軒傾過，當佢離開香港之後，就會由我頂住佢個位，喺香港。所以當時我有一種咁樣嘅自我感覺。」

#### 陳梓華稱李宇軒不肯離開香港 故出言相勸

陳梓華同日稍後時間向李宇軒傳送訊息，叫李離開香港，並留下陳一個在香港，因為「我們承受不了國際線再失去多一人」：

> “Brother, leave me here - we can’t afford one more lost in international line.”

陳庭上解釋，「國際線」是指「Stand with Hong Kong 一直打緊嘅國際線」，而「我們」是包括整個 SWHK、黎智英及其私人助手 Mark Simon。

陳稱當時他與美國線的 Shirley Ho 討論過，她用了很多不同方法將李宇軒帶離香港，其中包括幫他找了一份美國的工作，也向他說了很多離開的理由，但李宇軒始終不肯離開香港。陳稱：「而根據我哋嘅默契，應該我係最後一個留喺香港嘅人，所以想勸佢離開香港。」陳傳送上述訊息之後，後來看新聞得悉李宇軒同日被捕。

至於陳為何要在李宇軒離港後接手他的工作，陳稱：「因為若然喺香港冇人的話，就好難掌握到香港嘅情況；第二點係，如果我唔咁樣講，佢點都唔會走。」

#### 陳梓華稱失去黎智英是沉重打擊 因失去美國政府內部消息及人脈等

就陳另一則傳送給李的訊息「Some businessmen and politicians are cutting ties with Jim.」，陳解釋「Jim」即是代表黎智英（Jimmy Lai），「當時黎智英被捕，好多話會支持佢嘅人都同佢割𥱊，Mark Simon 話嗰時好 tough（艱難）。」

陳又稱：「如果冇黎智英嘅話，我哋冇可能再知道美國政府內部嘅消息，亦都會冇晒佢喺美國或其他地方嘅政治人脈」，而且，「曾經好統一嘅、喺國際線上嘅目標，之後就未必會咁統一。所以當時對於我哋嚟講，係一個好沉重嘅打擊。」他稱：「黎智英喺美國嘅政治人脈，可以協助到 Stand with Hong Kong 推動制裁，亦都令到 Stand with Hong Kong 節省到好多資源。」

他稱上述資訊是 Mark Simon 告訴他的，但他未有查問 Mark 所指的是哪些商人，「我淨係覺得，好似樹倒猢散咁」，所以他才會向李傳送這個訊息，「因為我唔想佢有事。」

#### 陳梓華稱加入美國線群組有困難 後來在黎智英和Mark Simon同意下成功入組

陳稱，在2020年6月30日《國安法》生效之後，他與 Mark Simon 每星期至少透過電話聯絡一次，有時次數會更加多。

陳稱在2020年8月的時候，他與 Mark Simon 討論過李宇軒的情況，形容李「好頑固想留喺香港」，亦討論過陳加入 SWHK 美國線的 Telegram 群組。

陳又稱，「攬炒巴」劉祖廸曾向他表示「將我加入美國線（Telegram 群組）有啲困難」，因為他們已經有固定成員，「對於其他人嚟講，我係新人，咁我一直都冇喺 Stand with Hong Kong 其他群組好積極講嘢，因為我根本唔喺嗰啲群組入面」，然而其他人則由登報行動開始已經加入群組，大家合作了一段時間，所以劉祖廸認為把陳梓華加入群組有難度。

陳續指：「然後喺 Mark Simon 同黎智英嘅支持，同埋佢哋同意底下，最後我入到群組入面。」陳指劉祖廸告訴他，「如果 Mark Simon 同黎智英同意嘅話，咁我就會好講好多喇。」所以後來群組裡有一名叫「Madison」的用戶「會覺得我同黎智英嘅關係好密切。」

控方其後追問陳如何取得 Mark Simon 和黎智英的同意。陳則稱他在 Signal Call 中向 Mark Simon 解釋當時情況，「然後 Mark Simon 話佢會處理，然後我後來聯絡返劉祖廸嘅時候，佢話黎智英同 Mark Simon 同意，大家都冇反對。」

陳稱他在2020年6至7月之間被加入至 SWHK 美國線群組，從中發現群組負責人是 Shirley Ho，而且「我發現佢哋會定期每星期同 Mark Simon 報告返美國線做過啲咩」。當組員跟 Mark Simon 和政治顧問溝通之後，便會在群組中交代 Mark Simon 說過什麼。

#### 陳梓華稱佩洛西被邀加入IPAC 曾問李柱銘意見

陳稱，他與 Mark Simon 另外談及「對華政策跨國議會聯盟」（Inter-Parliamentary Alliance on China，簡稱 IPAC）。Mark Simon 曾告訴陳，在 IPAC 正式公布成立之前，創辦人裴倫德（Luke de Pulford）已經開始聯絡不同有份量的政治人物，包括時任美國眾議院議長佩洛西，而佩洛西向民主黨創黨主席李柱銘徵詢意見，而李柱銘則建議佩洛西不要加入IPAC，後來佩洛西亦沒有加入。陳指 Mark Simon 對此感到有點可惜，「Mark Simon 認為 IPAC 好重要，所以佢希望我都可以大力支持，去畀 IPAC。」陳又引述 Mark Simon 確是知悉「一直執行同埋實踐嗰個係李宇軒，所以佢覺得李宇軒離開香港係正確嘅」。

陳又稱，Mark Simon 當時「都想我落手落腳打國際線」，之前亦表示希望帶他到美國出席聽證會，但是疫情關係而做不到，「咁所以如果我入咗美國線嘅話，就可以有啲建樹。」

#### 陳梓華稱黎智英和Mark Simon認為被捕是「好事」 能令《蘋果》銷量上升

就黎智英於被捕一事，陳稱 Mark Simon 於2020年8月中曾經告訴他，「佢話佢同黎智英傾過，佢哋認為黎智英被捕，係一件好事，因為咁樣會令到更加多人關注，會令到《蘋果日報》銷量上升。」

陳稱二人亦談論李宇軒的工作，陳表示擔心李被捕會影響 IPAC，「啫係李宇軒搞咗個聯署，係反對《國安法》嘅，聲勢好浩大，然後亦都會擔心影響到 Stand with Hong Kong 嘅運作。」陳引述 Mark Simon 聽畢說：「唔使擔心，喺 Stand with Hong Kong 裡面，當時佢哋有 Plan B，就係推劉祖廸喺美國做巡迴演講，當時佢用嘅字眼係『college』，然後繼續去推廣攬炒嘅論述，同埋去推動制裁。」

陳指，因為李字軒被捕之後，「忽然之間就少咗一個人喺前面衝」，若然劉祖廸可以在美國不同大學做一些演講，「起碼會令美國嘅人更加容易接受一啲反華嘅政策」，以及能夠引起關注。

#### 陳梓華稱黎智英較支持美國共和黨 因有較持續反華政策

陳稱 Mark Simon 曾經解釋過美國民主黨及共和黨之間的分別，亦提及「佢（Mark Simon）同黎智英都係比較支持共和黨」，「因為佢哋相信共和黨有比較持續嘅反華政策，會繼續推出一啲制裁措施。」陳續指：「民主黨方面呢，就傾向同中國合作，例如就住氣候呀、環保呀、經濟，咁係不利我哋想達到嘅『支爆』。」

陳續指，Mark Simon 然後解釋為何要聘請政治顧問，因為共和黨黨員傾向較多是商家，所以基本上有錢「請得起」政治顧問，就可以跟這些共和黨黨員和官員會面。陳舉例，「黎智英曾經畀過一筆錢去請政治顧問，想去見彭斯。」此外，陳指：「民主黨方面呢，佢哋想要見一啲新嘅面孔，唔想再見到眾志或者係一啲舊學生領袖」，而 SWHK 當時是一個香港人自發的民間組織，而且是一個新組織，因此很符合美國民主黨的要求。

陳指在《國安法》生效之後，SWHK 美國線接受 Mark Simon 的意見，聘請了一間比較親民主黨的政治顧問公司，然後接觸一些民主黨官員和「枱底人」，從而推動制裁。

陳續指，SWHK 美國線亦接觸過一些政策評論員，「希望提醒呢啲政策評論員，香港嘅情況會威脅到美國喺香港嘅利益，咁就會令美國人更加反感，咁一啲制裁嘅措施，或者係對香港經濟不利嘅政策，就會更加容易通過。」

#### 陳梓華稱李宇軒想透過Mark Simon 打聽另一在日華人身份

就日本線，陳梓華稱在《國安法》生效之後，SWHK 協助日本議員山尾志櫻里成立 JPAC（Japanese Parliamentary Alliance on China），想推動馬格尼茨基法案（Magnitsky Act）；李宇軒亦和山尾合作，想推動一個「救生艇政策」，即是「可以收留香港嘅政治犯，或者係畀當時嘅香港抗爭者，雖然未定罪，可以居留喺日本」。

陳指，當時他們認為《香港國安法》違反人權，「咁如果有咗 Magnitsky 的話，日本政府就有理據去制裁相關官員。」

陳稱他在2020年8至9月有將日本線的情況告知 Mark Simon，因為李宇軒告訴陳他遇到一名自稱「反華」的在日華人，聲稱可以幫助李，「但係當時李宇軒覺得有啲鬼」，所以透過陳向 Mark Simon 打聽該在日華人的身份，惟 Mark Simon 最終未有回覆陳。

#### 陳梓華：Mark Simon及黎智英稱會安排美國後路 籲繼續做國際游說

2020年10月10日，陳梓華被警方以「協助罪犯」罪名拘捕，之後獲警方擔保。陳稱，他從警署獲釋數天之後聯絡 Mark Simon，他引述對方說話：「叫我唔使擔心，佢話『我同黎智英會安排各方面嘅支援畀你，亦都會喺美國安排後路畀你』，然後佢會繼續喺美國同台灣呢啲渠道去打聽我案件嘅消息，叫我乜都唔使做。」陳續指，「但係就叫我有心理準備，我會再次被拘捕，罪名係《國安法》，叫我唔使擔心。」

陳稱 Mark Simon 籲他「應該要繼續做國際游說嘅民主運動」，為了推動制裁。陳稱當時 Mark Simon 口中的「支援」是指法上的支援。

陳稱直至2020年11月，他與 Mark Simon 再次聯絡，對方提及聘請了一名寫手替《蘋果日報》撰寫報導，關於當時美國總統候選人拜登的兒子在中國做生意，但後來該報導被指是假新聞，在美國當地可能會被視為干預大選，並且可能會引來美國聯邦調查局（FBI）調查，以及得失民主黨，所以 Mark Simon 與黎智英商討後，決定辭職，以免影響壹傳媒的利益，從而「保住壹傳媒」，「但係實際上，佢依然會喺美國同台灣繼續打點黎智英嘅生意，所以叫我唔使擔心佢。」如果陳想聯絡黎的話，可以繼續透過 Mark Simon 聯絡。

陳表示，當時沒有留意黎智英去向。被問到《國安法》生效之後有否與黎聯絡，陳表示：「暫時冇印象。」

控方表示完成了大部份的主問，因此向法庭申請提早休庭，以確保沒有遺漏之後才開始辯方盤問。案件明日續審。

---

案件編號：HCCC51/2022
