---
layout: post
title : 【勇武7人案・審訊第三日】
author: 獨媒報導
date  : 2024-04-24 12:00:00 +0800
image : https://i.imgur.com/aKa9Cy8.jpeg
#image_caption: ""
description: "#勇武派 #屠龍小隊 #串謀 #反恐"
excerpt_separator: <excerpt/>
---

- 屠龍串謀殺警案 控方指被告在浸大找化學品製炸彈 槍手稱「第一波想盡殺」

<excerpt/>

![image01](https://i.imgur.com/bOphIS8.png)

【獨媒報導】2019年12月8日「國際人權日大遊行」前夕，「屠龍小隊」成員等人被捕，被指串謀計劃在遊行期間放炸彈及開槍殺警。6男否認「串謀謀殺」及「串謀犯對訂明標的之爆炸」罪，一女子則否認「串謀籌集財產作恐怖主義行為」罪。案件今（24日）踏入第3日審訊。控方大律師周凱靈繼續開案陳詞，指有被告在浸大及城大尋找化學原料製造爆炸品，其中 Telegram 紀錄顯示賴振邦曾於2019年11月14日進入浸會大學，並稱「BU CityU 啲化學 Lab 未爆，爆完門可以入去試嘢」。另外，同謀者吳智鴻及被告彭軍壕曾於計劃前一日前往華仁書院組裝炸彈，同日，吳表示「有狗跟我」。而「槍手」蘇緯軒，則表示「打完之後全世界 Weapons free，第一波想盡殺，有幾多殺幾多，全民執槍」。

至於牽涉籌集財產作恐怖主義行為的劉佩凝，控方指她透過 Telegram「育龍」頻道進行「眾籌」。警方發現，劉的恒生、賽馬會及 PayMe 帳戶，於2019年8月1日至12月9日期間的4個月內，共有938宗存款，涉款200萬多；而提款則有100萬多，部分存入同謀者黃振強的戶口。控方完成開案陳詞，明天將傳召為黃振強進行錄影會面的警員。

#### 控方指同謀者對話顯示其相熟性 各人有會面

控方代表大律師周凱靈繼續作出開案陳詞，她展示將作供的同謀者黃振強，其電話內的 Telegram 訊息內容。黃以用戶名「Happy Healer」，對用戶名為「流浮山刀手」的吳智鴻發出語音訊息，稱「我有個家長嘅老公做油站，我叫咗佢帶油畀你」。控方昨提到吳曾問人能否提供柴油，因此控方指對話的「油」是指柴油。

另外，控方指黃的對話包括在西貢試槍的片段，顯示晚上有人開槍，並發出「啪」一聲及有煙冒出。黃又傳送語音訊息，稱「放啲煙花咪可以做得囉」、「唔好兜口兜面畀，睇下可唔可以放喺港島某個草叢，是但搵啲盒包裝吓佢，跟住我再攞」、「我轉頭踩多轉，我間安全屋就喺華星冰室嗰度」。

控方指，同謀者中「屠龍」成員於11月16日晚至翌日凌晨在西貢試槍完畢後，他們在「滅龍」群組對話，黃振強表示「今晚嗰會好重要，必須開」；有人說「噚日行山嗰兩個一定要到」；李家田回覆「到呀」。最後各人到大鴻輝參與飯局。控方指，對話顯示各同謀者的相熟性，並非「唔係只係應吓，係有會面」。控方又強調，同謀可以是在不同時間參與協議。

另外，控方指各同謀者除參與計劃外，其中4人包括黃振強、被告張俊富、張銘裕及嚴文謙，亦於11月19日到泰國旅行玩樂。除張銘裕於22日回港，其餘3人於23日回港。對話又顯示，黃振強曾問李家田：「你手上唔夠錢？」李回答「係」。黃遂叫李提供 PayMe 二維碼，李其後回答「多謝大佬」。

#### 控方指炸彈由同謀者吳智鴻團伙提供 賴振邦則到浸大找科學品

關於炸彈方面，控方指炸彈是由吳智鴻為首的團伙提供。對話紀錄顯示，黃振強於11月21日問吳智鴻：「你嗰20kg幾時到？」賴振邦電話被發現一張浸會大學的照片，該照片於11月14日拍攝。賴的 Telegram 用戶名稱為「接完紙鶴未？」，他早前因同謀者黃振強被捕而刪除對話，但專家後來成功修復。紀錄顯示，賴曾於11月14日，在以吳智鴻為首的群組，表示「BU CityU 啲化學 Lab 未爆，爆完門可以入去試嘢」、「Sorry，淨係喺 BU 爆咗13樓，12樓全層未爆到門拎料」、「Poly 兵工廠度應該有」。賴又問：「可以擺邊？」有人回答「啡色樽唔好見光」。

控方指，對話涉及討論在浸大及城大尋找化學原料製造爆炸品。控方亦指，各同謀者有頻密對話。

#### 控方：被告與吳智鴻入華仁書院組裝炸彈 對話提及「小心漏味」

控方另指，從李家田電話內發現「滅龍」群組內，有張銘裕於11月27日發送的影片，顯示正測試引爆裝置，並出現火光。控方指試爆地點為賴振邦辦公室的後樓梯，而該引爆裝置正是與同謀者打算使用、並存放在華仁書院的炸彈類型相似。於計劃實行前一日的下午，吳智鴻及彭軍壕曾進入華仁書院，並遭閉路電視拍攝到。控方指，兩人當日前往華仁組裝炸彈，隨時預備在12月8日的遊行中使用。

兩人的 Telegram 對話，提及「兩個引爆，記得帶背囊，12K」；吳表示「的士啦，有冇漏味？小心輕放」、「小心漏味，畀的士佬篤灰」、「全部包膠住，仲有黃色海綿寶寶袋袋住」、「華仁停車場垃圾房，隱蔽啲，下面有條小徑」。

#### 控方：對話顯示吳智鴻於計劃前一日稱「有狗跟我」

直至12月7日晚上約8時，吳向彭表示「有狗跟我」、「落樓跟到去北角」；彭回應「你行陣街先啦」，吳遂稱「而家行緊街街啦」。閉路電視顯示，吳於晚上8時多在北角和富街一間家居用品店，購買兩個分別紅色及藍色的筲箕。而該兩個筲箕，與警方發現炸彈內的筲箕相同。

#### 控方指槍手蘇緯軒稱：「全世界 Weapons free」、「第一波想盡殺」

至於計劃中的「槍手」蘇緯軒，他稍後將會作供。對話顯示吳智鴻曾稱：「聽日槍手試槍」；他又轉述「槍手」的話，稱「等多幾日啦，唔係唔打，打完之後全世界 Weapons free，第一波想盡殺，有幾多殺幾多，全民執槍」。控方指蘇的 Telegram 用戶名為「光復香港 Hin 仔」，他與吳的對話提及射擊警員後，由車接走後下車的「dropzone」，地點為清水灣道，並打算事後燒車。

#### 控方：本案計劃基本上一切就緒

控方指，本案計劃「基本上一切就緒」，而「槍手射完之後，如何走嘅路線都計劃好晒」。吳智鴻曾向黃振強提及計劃的位置，稱「紅色嚇鬼用，迫佢哋退去藍色」、「綠色係痴線佬」。控方說法指「痴線佬」意指槍手。

#### 控方指各人有準備心態 黃振強前一日稱「請準時、遲到就88」

控方指，各人有「準備嘅心態、知道發生緊咩事」。於12月8日凌晨2時，有同謀者說「冇下次，我哋呢啲冇第二次機會，一次足以玩完」。黃電話內某一群組的對話顯示，黃於12月8日凌晨1時，稱「星期日，4點，軒尼詩道，灣仔華星冰室等，請準時」、「4:05會起行，遲到就88，永不錄用」。

#### 控方：其他遊行人士不會知道有炸彈會引爆

控方指，當日遊行於下午3時在灣仔維園出發，而同謀者定於4時05分起行，屆時遊行隊伍將會到達灣仔。控方強調：「呢條街唔會係一條冇人嘅街，軒尼詩道呢個段落唔會冇人」，「炸彈爆嘅時候，除咗同謀，其他市民、遊行人士唔會知。」控方指同謀者並非計劃在無人的時候執行。

#### 控方：3人所持手槍為同一型號

警方在吳的家中找到軒尼詩道位置地圖，其中在光華大廈標註了星號。對話顯示，黃於12月8日在「滅龍」群組傳送灣仔克街5號展鴻大廈的地址。控方指，黃振強、張銘裕及嚴文謙於此大廈單位被捕。警方拘捕各人後，於吳的家中找到一支手槍，其後亦在摩星嶺草叢找到另一手槍，最後蘇被捕時他亦持槍反抗並曾開槍。經調查後，該3支槍為同一型號及使用同一款子彈。李家田另被控「意圖危害生命而管有槍械或彈藥」罪，他被捕後在警誡下承認曾經管有一支槍。

至於張俊富，則在被捕後被搜出荃灣倉庫的鎖匙，警方在倉庫發現涉案物件。紀錄顯示，黃振強對他稱「我買咗啲煙花同炮仗呀，你擺喺倉先啦，我哋好快用㗎啦」。

#### 控方：若買武器證明協議大可能發生、但警方及時拘捕

控方重申，本案的協議就屬於罪行元素，並不需要有實質完成，「當然做到嘅嘢越多，令犯罪罪行得以完成，越能證明控方說法，呢個協議嘅真實性。」控方舉例指，「（如果）見到一個人好憎佢，想殺咗佢，朋友聽到就話：『我都係，一齊殺』」，這只是屬於情緒上的發洩。她續指：「不過如果買埋武器、踩埋線、諗住點樣殺，協議罪行發生嘅可能性增高，就佐證咗協議在進行中。」控方補充：「今次進行唔到，主要因為警方及時作出拘捕。」

#### 劉佩凝涉籌集財產 控方：負責眾籌、4個月內戶口有200萬多存款

至於被控「串謀提供或籌集財產以作出恐怖主義行為」罪的劉佩凝，控方指她牽涉計劃中「錢」的部分，負責「眾籌」。控方指：「整個計劃裡面，其實少咗一樣嘢，就係錢」，「冇錢買唔到嘢，冇錢寸步難行，冇錢如何將呢件事進行？」，「錢係整個運動裏面，一個不能缺少嘅環節。」警方發現，劉的恒生、賽馬會及 PayMe 帳戶，於2019年8月1日至12月9日期間的4個月內，共有938宗存款，涉款200萬多；而提款則有100萬多，部分存入黃的戶口。

#### 控方：劉有份管理「育龍」頻道

控方指，劉佩凝與黃振強一同管理 Telegram「育龍」頻道。而黃則鼓勵市民參與12.8的遊行，並曾在頻道表示「懇請大家，聽日12.8一定！要出嚟！唔好俾港共政權以為我哋鬆懈、收咗貨⋯⋯」、「手足唔係 Condom，家長們都唔係 Condom，我哋希望保障大家安全」、「課金唔需要任何個人資料，好希望你哋可以幫助呢場抗爭」。

#### 控方：黃表示想買槍、劉回覆「一萬都可以」

據對話顯示，劉曾經對黃稱「幫到我就幫，唔得我就私人錢」；黃回應「你未必得，萬萬聲，寧願你轉介有錢啲嘅人嚟」；劉稱「家長會因為保障自己唔肯，我做家長咪得囉」；黃表示「我哋想買3支手槍」，劉回應「我可能幫唔到好多，一萬都可以，我諗」。劉曾經向黃傳送其住址。她最終在機場被捕。

控方指，劉的控罪涉及籌款作恐怖活動，並不需要證明她的角色與12.8計劃有必然連繫；只需要證明劉知道該些款項是用作恐怖主義行為。

控方完成開案陳詞，明天將傳召負責為黃振強進行錄影會面的警員作供。

本案共7名被告，其中6男即張俊富、張銘裕、嚴文謙、李家田、賴振邦及許湛榮，均否認《聯合國（反恐怖主義措施）條例》下的「串謀犯對訂明標的之爆炸」罪、作為交替控罪的「串謀導致相當可能會危害生命或對財產造成嚴重損害的爆炸罪」；以及「串謀謀殺」罪，控罪所指的對象為警務人員。李家田另否認「意圖危害生命而管有槍械及彈藥」罪。女子劉佩凝則否認「串謀提供或籌集財產以作出恐怖主義行為」罪。

本案由3男6女陪審團及法官張慧玲審理。控方代表為大律師周凱靈、高級檢控官劉允祥及伍永杰。張俊富由大律師李國輔及于雋謙代表；張銘裕由大律師姚本成及陳雅琪代表；嚴文謙由大律師梁鴻谷及柯愷欣代表；李家田由大律師林芷瑩及何正謙代表；賴振邦由大律師是香媛及余承熹代表；許湛榮由大律師陳偉彥及黃思希代表；劉佩凝由大律師馬維騉及容潔礬代表。

《反恐條例》下「串謀犯對訂明標的之爆炸」罪指，首6名被告於2019年8月1日至12月8日期間在香港，一同串謀和與黃振強、吳智鴻、蘇緯軒、彭軍壕、林銘皓、梁政希、張堅順及其他人串謀，意圖導致他人死亡或身體受嚴重傷害，而非法及故意向訂明標的、在訂明標的內或針對訂明標的送遞、放置、或引爆兩個爆炸裝置。

為上述控罪之交替控罪的「串謀導致相當可能會危害生命或對財產造成嚴重損害的爆炸」罪則指，首6名被告於2019年8月1日至12月8日期間在香港，非法及惡意一同串謀和與黃振強、吳智鴻、蘇緯軒、彭軍壕、林銘皓、梁政希、張堅順及其他人，串謀藉爆炸品導致爆炸，而該爆炸的性質相當可能會危害生命或對財產造成嚴重損害。

至於「串謀謀殺」罪則指，首6名被告於2019年8月1日至12月8日期間在香港，一同串謀和與與黃振強、吳智鴻、蘇緯軒、彭軍壕、林銘皓、梁政希、張堅順及其他人，串謀謀殺警務人員。

李家田另被控「意圖危害生命而管有槍械或彈藥」罪，指他於2019年10月1日及11月30日期間在香港，管有1支手槍、1個彈匣及14粒子彈，意圖用以危害生命，或意圖使他人能用以危害生命。

劉佩凝被控「串謀提供或籌集財產以作出恐怖主義行為」罪，被指於2019年8月1日至12月9日期間在香港，與黃振強及其他人串謀直接或間接提供或籌集財產，懷有意圖／或知道，將該財產的全部或部份會用於作出一項或多於一項恐怖主義行為。

---

案件編號：HCCC164/2022、255/2023
