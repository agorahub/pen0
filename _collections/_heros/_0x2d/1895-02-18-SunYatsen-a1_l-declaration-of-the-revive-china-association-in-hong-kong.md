---
layout: post
title:  "香港興中會宣言"
author: "孫文"
date:   1895-02-18 12:00:00 +0800
image:  https://i.imgur.com/AJJgNsh.jpeg
#image_caption: ""
description:   ""
position: left
---

中國積弱，至今極矣！上則因循茍且，粉飾虛張；下則蒙昧無知，鮮能遠慮。堂堂華國，不齒於列邦；濟濟衣冠，被輕於異族。有志之士能不痛心！<!--more-->夫以四百兆人民之眾，數萬里土地之饒，本可發奮為雄，無敵於天下。乃以政治不修，綱維敗壞，朝廷則鬻爵賣官，公行賄賂；官府則剝民刮地，暴過虎狼。盜賊橫行，饑饉交集，哀鴻遍野，民不聊生，嗚呼慘哉！方今強鄰環列。虎視鷹鄰，久垂涎我中華五金之富，物產之多，蠶食鯨吞，已見效於踵接；瓜分豆剖，實堪慮於目前。嗚呼危哉！有心者不禁大聲疾呼，亟拯斯民於水火，切扶大廈之將傾，庶我子子孫孫，或免奴隸於他族。用特集志士以興中，協賢豪而共濟，仰諸同志，盍自勉旃。謹訂章程，臚列如左：

一、會名宜正也本會名曰興中會，總會設在中國，分會散設各地。

二、本旨宜明也本會之設，專為聯絡中外有志華人，講求富強之學，以振興中華，維持團體起見。蓋中國今日，政治日非，綱維日壞，強鄰輕侮百姓。其原因皆由眾心不一，只圖目前之私，不顧長久大局。不思中國一旦為人分裂，則子子孫孫世為奴隸，身家性命，且不保乎！急莫急於此，私莫私於此；而舉國憒憒，無人悟之，無人挽之，此禍豈能倖免。

倘不及早維持，乘時發奮，則數千年聲名文物之邦，累世代冠裳禮義之族，從以淪亡，由茲泯滅，是誰之咎？識時賢者，能無責乎？故特聯絡四方賢才志士，切實講求當今富國強兵之學，化民成俗之經，力為推廣，曉諭愚蒙，務使舉國之人皆能通曉。聯智愚為一心，合遐爾為一德，群策群力，投大遺艱，則中國雖危，庶可挽救。所謂「民為邦本，本固邦寧」也。

三、志向宜定也本會擬辦之事，務須利國益民者方能行之。如設報館以開風氣，立學校以育人材，興大利以厚民生，除積弊以培國脈等事，皆當惟力是視，逐漸舉行，以期上匡國家以臻隆治，下維黎庶以絕苛殘，必使吾中國四百兆生民各得其所，方為滿志。倘有藉端舞弊，結黨行私，或畛域互分，彼此歧視，皆非本會志向，宜痛絕之，以昭大公而杜流弊。

四、人員宜得也本會按年公舉辦理員一次，務擇品學兼優，才能通達者。推一人為總辦，一人為幫辦，一人為管庫，一人為華文文案，一人為洋文文案，十人為董事，以司會中事務。凡舉辦一事，必齊集會員五人，董事十人，公議妥善，然後施行。

五、交友宜擇也本會收接會友，務要由舊會員二人薦引，經董事察其心地光明，確具忠義，有心愛戴中國，肯為其父母邦竭力，維持中國以臻強盛之地，然後由董事帶之入會，必要當眾自承其甘願入會，一心一德，矢信矢忠，共挽中國危局；親填名冊，並即繳會底銀五元，由總會發給懲照持執，以昭信守，是為會友。若各處支會，則由該處會員暫發收條，俟將會底銀繳報總會。取到恁照，然後交換。

六、支會宜廣也四方有志之士，皆可倣照章程，隨處自行立會。惟不能在一處地方分立兩會，無論會友多至幾何，皆須合而為一。又凡每處新立一會，至少須有會友十五人方算成會。其成會之初，所有繳底領照各事，必須託附老會，代為轉達總會，待總會給照認妥，然後該支會方能與總會互通消息。

七、人才宜集也本會需才孔亟，會友散處四方，自當隨時隨地，物色賢材。無論中外各國人士，倘有心益世，肯為中國盡力，皆得收入會中，待將來用人，各會可修書薦至總會，以資臂助。故今日廣為蒐集，乃為各會之職司也。

八、款項宜籌也本會所理各事，事體重大，需款浩繁。故特設銀會以集鉅資，用濟公家之急，兼為股友生財捷徑，一舉兩得，誠善舉也。各會友好義急公，自能惟力是視，集腋成裘，以助一臂。茲將辦法節略於後：每股科銀十元，認一股至萬股，皆隨各便。所科股銀，由各處總辦管庫代收，發給收條為據，將銀暫存銀行，待總會收股時，即匯寄至總會收入，給發收銀會股票，由各處總辦換交各友收存。開會之日，每股可收回本利百元。此於公私皆有裨益。各友鹹具愛國之誠，當踴躍從事，比之捐頂子，買翎枝，有去無還，洵隔天壤。且十可報百，萬可圖億，利莫大焉，機不可失也。

九、公所宜設也各處支會，當設一公所，為會員辦公之處，及便各友時到敘談，講求興中良法，討論當今時事，考究各國政治，各抒己見，互勉進益。不得在此博奕遊戲，暨行一切無益之事。其經費由會友按數捐支。

十、變通宜善也以上各款為本會開辦之大綱，各處支會自當倣照辦理。至於詳細節目，各有所宜，各處支會可隨地變通，別立規條，務臻妥善。

民前十七年一月二十四日（1895年2月18日香港
