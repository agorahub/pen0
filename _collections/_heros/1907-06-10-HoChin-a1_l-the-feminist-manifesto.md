---
layout: post
title:  "女子宣布书"
author: "何震"
date:   1907-06-10 12:00:00 +0800
image:  https://github.com/agorahub/_meta/raw/agoran/theagora/pen0/assets/images/a1/0x13_a1_l-19070610.jpg
#image_caption: ""
description:   "原载《天义》第一号“社说”栏，1907年6月10日，第1-7页。"
position: left
---

　　呜呼！世界之男女，其不平等也久矣。印度之女，自焚以殉男。日本之女，卑屈以事男。欧美各国，虽行一夫一妻之制，号为平等，然议政之权，选举之权，女子均鲜得干预。所谓平权者，果安在邪？更反观之吾中国，械系其身，以为妃妾。由是，男为主而女为奴，是以剽掠妇女之时代。继因剽劫易起争端，乃创为俪皮之礼，故古礼所言纳采、纳征，均沿财昏之俗，盖视女子为财产之一也。由是男为人而女为物，是为买卖妇女之时代。积此二因，由是男女之间，遂不平等。今即古制可考者言之，厥有四事。

<!--more-->

![image01](https://github.com/agorahub/_meta/raw/agoran/theagora/pen0/assets/images/a1/0x13_a1_l-19070610-01.jpg)
▲ 《天义》第一号（创刊号）目录

　　一曰嫁娶上之不平等。古代之时，位愈尊者妻愈众。如殷代之制，天子娶十二女，诸侯娶九女，大夫三女，士二女。至于周代，则为天子者有一后、三夫人、九嫔、二十七世妇、八十一御妻，岂非以百余之女，匹一男子邪？而后世之嫔妃，则更无限制。贵显之家，蓄妾尤众。其不平者，一也。

　　二曰名分上之不平等。男权既伸，其防范女子亦日严，创“一与之齐，终身不改”《礼记》。之说，使女子终事一夫。有谓夫尊妻卑，夫犹天而妻犹地，妻不去夫，犹地不得去天。《白虎通》说。由是，爵则从夫，姓则从夫，而谥亦从夫，以女子为男子附属物。宋人因之，遂有扶阳锄阴之论。其不平者，二也。

　　三曰职务上之不平等。中国“妇”训为“服”，象持帚之形。而《礼记·曲礼》篇亦言：“纳女于诸侯曰备酒浆，于大夫曰备洒扫。”是古代之妇人，仅以服从为义务。又创为女子不逾阈之说，以禁其自由。后世以降，为女子者，舍治家而外无职务，以有才为大戒，以卑屈为当然。其不平者，三也。

　　四曰礼制上之不平等。夫之于妻，仅服期丧；而妻之于夫，则服丧三年。非惟为夫服重丧也，即夫之父母，亦为之服斩衰；于己之父母，转降为齐衰：非所谓厚于所薄，薄于所厚者邪？且古代之时，父存母殁，为母服齐衰，尤为失理之尤。其不平者，四也。

　　略举四端，则男子之压制女子，昭昭明矣。夫以男陵女，犹可言也。女子而甘于自屈，抑独何心？岂非社会之习惯、腐儒之学术有以钳制之邪？吾今以一语告女界同胞：男子者，女子之大敌也。女子一日不与男子平等，则此恨终不磨。试将女界所应争者，分列如左：

　　一曰实行一夫一妻之制。如男子不仅一妻，或私蓄妾御，性好冶游者，则妻可制以至严之律，使之身死女子之中。其有既嫁之后，甘事多妻之夫者，则女界共起而诛之。若男子仅一妻而妻转有外遇，无论男界、女界，亦必共起而诛之。

　　二曰既嫁之后，不从夫姓。如从夫姓而遗母姓，仍属不公。故生当今时者，当并从父母得姓。即双姓并列是。俟满洲革命以降，则男女均去其姓，以合至公之理。

　　三曰为父母者，俱男女并重。视女犹子，视女之所出如其孙，一矫轻女重男之恶习。

　　四曰男女自初生以后，即与以相等之养育。稍长以后，即授以相等之学术。既长以后，即与以相当之职务。无论社会间若何之事，均以女子参预其间。

　　五曰如夫妇既昏而不谐，则告分离。惟未告分离之前，男不得再娶，女不得再嫁，否则，犯第一条之禁。

　　六曰以初昏之男，配初昏之女。男子于妻死后，亦可再娶，惟必娶再昏之妇。女子于夫死之后，亦可再嫁，惟必嫁再昏之夫。如有以未昏之女嫁再昏之男者，女界共起而诛之。

　　七曰废尽天下之娼寮，去尽天下之娼女，以扫荡淫风。

　　以上七事，非女子欲争权利也，特以天赋之权，男女所同。男女同为人类，若不能平等，是为不公，是为背天理。故女子之所争，仅以至公为止境。顾世人之所疑者，犹有三事：

　　一曰女子有生育之苦，而生子以还，又有鞠养之劳，故职务不可与男同。不知吾所倡者，非仅女界革命，乃社会革命也，特以女界革命为社会革命之一端。社会革命既实行，所生子女，既生以后，即入公设育婴所，不必自为养育也。无养育子女之劳，所尽职务，自可与男相等。

　　二曰，女多而男少，则行一夫一妻之制，转属不公。不知女子之多，由于女子不从事战争，而战争之役悉属于男。男子日有死亡，故女多男少。今为女子者，与其甘心为妾，受辱而死，曾不若实行破坏，死于沙场，犹有日后之荣名也。故女子果实行革命，事平以后，女子之人数必与男子之数相等。

　　三曰男既多妻，女亦可多夫，以相抵制。不知女界欲求平等，非徒用抵制之策已也，必以暴力强制男子，使彼不得不与己平。且男子多妻，男子之大失也；今女子亦举而效之，何以塞男子之口乎？况女子多夫，莫若娼妓。今倡多夫之说者，名为抵制男子，实则便其私欲，以蹈娼妓之所为，此则女界之贼也。

　　要而论之，男女同为人类。凡所谓男性、女性者，均习惯使然，教育使然。若不于男女生异视之心，鞠养相同，教育相同，则男女所尽职务，必亦可以相同。而“男性”、“女性”之名词，直可废灭。此诚所谓男女平等也。近日中国之女子，欲争此境，凡种族、政治、经济诸革命，均宜先男子着鞭，勿复落男子之后，而男女之革命，即与种族、政治、经济诸革命并行。成则伸世界惟一之女权，败则同归于尽，永不受制于男。此则区区之见也。知我罪我，非所计矣。

---

![image02](https://github.com/agorahub/_meta/raw/agoran/theagora/pen0/assets/images/a1/0x13_a1_l-19070610-02.jpg)
▲ 前排左至右：何震（字志剑）、刘申叔、柳亚子。

__何震__（何殷震，1886-1920?），原名何班，字志剑，江苏仪征人，晚清著名才女，中国女性主义早期理论家。

1907年2月13日，何震与其丈夫刘师培东渡日本，参加东京同盟会本部《民报》的工作。除了同盟会本部活动外还与章太炎等人成立“亚洲亲和会”，该会宗旨“在反对帝国主义，期使亚洲已失主权之民族各得独立”。随着孙中山组织的党人起义不断失败，何震夫妇对孙中山等人依靠会党力量、实行武装起义的革命思路逐渐产生怀疑，后赞成以幸德秋水等人的硬派主张，接受并极力宣传无政府主义理论，主张通过总同盟罢工和暗杀活动来实现革命目标。

1907年6月，何震受斯宾塞《女权篇》的影响，与陆恢权等人发起成立“女子复权会”。同年6月10日出版《天义》作为该会机关报，何震担任该报“编辑兼发行人”，其宗旨是：“破除国界、种界，实行世界主义。抵抗世界一切之强权。颠覆一切现近之人治。实行共产制度。实行男女绝对之平等”。来年四月又与丈夫刘师培开办《衡报》，组织社会主义讲习所活动，举办世界语讲习班。后受日本政府镇压国内无政府主义者活动的影响，最终《衡报》被查禁，《天义》也随即正式办理停刊手续。1908年11月上旬，何震与丈夫先后回国。
